<!--
Apparat company repository (c) by Håkon Nilsen, et.al.

Apparat company repository is licensed under a
Creative Commons Attribution 4.0 International License.

You should have received a copy of the license along with this
work. If not, see <http://creativecommons.org/licenses/by/4.0/>.
-->

# Lønnsmodellen i Apparat

## Prinsipper

Hos Apparat skal du ha en god og rettferdig lønn. Vi mener det er viktig at lønnen passer til deg, og at du skal ha noe konkret å strekke deg etter.

Lønn består av fastlønn og provisjon, og følger en fastsatt, trinnvis økning. Fastlønn øker med 5 000 kr og provisjon øker med 1% hvert år. Man går opp minst ett trinn i året.

Provisjonsleddet gjelder fra første fakturerte krone - ingen terskel. Vi synes det er mest rettferdig at du tjener penger når selskapet gjør det. På den måten deler vi på det hele tiden. I tillegg gir det deg enkel oversikt, og du kan lett regne ut lønnen din hver måned basert på hvor mange timer du har jobbet.

[Gå til vårt Github-repo for å se lønnsmodell og personalhåndbok](https://github.com/apparatno/company)

## Fellesbelønning

Vi deler ut 15% av overskuddet til de ansatte, og vi gjør det som et ekstra julegratiale. Dette blir delt ut flatt, og det betyr ingenting hva du tjener.

## Lønnsutvikling

I Apparat vil alle ansatte rykke opp ett nivå på stigen hvert år. Særlig viktig for oss er det at de som har lavest lønn vil øke mest, og modellen er derfor progressiv og gir store økninger for hver enkelt. Det er også gode muligheter for å rykke opp flere trinn på stigen om gangen, og da må en vise ekstra innsats på områdene i Apparat som er viktig for oss; Kunnskap, deling og nyskapning. Alle positive initiativer vil bli vurdert, så selv om akkurat det spesielle du har foretatt deg ikke står på listen over kriterier, så er det godt mulig du vil bli belønnet for det allikevel.

Alle medarbeidere vil bli vurdert av en gruppe i selskapet med ansvar for å plassere folk på stigen. Denne gruppen får sitt mandat av ledelsen i selskapet, og ingen enkeltpersoner kan alene bestemme om en person skal stige mer enn normalt i lønn. Dette sørger for en så rettferdig modell som mulig, og gir alle like muligheter til å øke sin inntekt. Det er et viktig prinsipp for å unngå at en liten, men kravstor gruppe stikker av med hele lønnsøkningen år etter år.

## Kriterier

I Apparat vurderes de ansatte etter fire kriterier

- etterlevelse av verdiene våre - kunnskap, deling og nyskapning
- kultur og sosialt
- egenutvikling
- leveransegrad

Dette er Apparat sin måte å fortelle de ansatte hva vi verdsetter hos dem. Det er ikke noe kjekt å ha uklare mål, eller å være usikker på hva som forventes av en.

Vi vil aldri sette folk direkte opp mot hverandre, og vurderingen er strengt konfidensiell mellom vurderingskomitèen/ledelsen og den ansatte. Dette er et verktøy du kan bruke for å lykkes i Apparat.
